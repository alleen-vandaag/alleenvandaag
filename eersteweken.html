<!DOCTYPE html>
<html>
<head>
  <title>De eerste weken</title>
  <meta name="viewport" content="width=device-width, initial-scale=1.0">

 <link rel="stylesheet" href="css/base3.css">
  <link rel="stylesheet" href="css/header.css">
  <link rel="stylesheet" href="css/menu.css">
  <link rel="stylesheet" href="css/footer.css">
 
</head>
<body>
  
  <div id="header"></div>
  <div id="menu"></div>
  <div id="disclaimer"></div>
  
 <div class="site-wrapper">

<div class="container">
  
  <div class="sectie">
    <div class="kopje">De 'Honeymoonfase' </div>
<div class="sub-kopje">Op een roze- of donderwolk?</div>
    <div class="tekst">Volgens de 'Roadmap to Recovery' zijn er vijf fases in herstel bij een verslaving.  De fases zijn niet in steen gebeiteld. Iedereen ervaart het anders, en de ene gaat er nu net wat sneller (of langzamer) doorheen dan de ander. Het hoeft ook niet zo te zijn dat je de fases ervaart zoals ze beschreven worden. Het zou fijn zijn als we gewoon een soort tijdlijn of agenda hadden voor het herstel, maar helaas, hier moeten we het mee doen.
<ul>
  <li>
    <strong>De eerste dagen</strong><br>
    Ontwenningsfase (0-15 dagen)<br>
    Mogelijke ontwenning verschijnselen met fysieke en mentale klachten.
  </li>
<br>
  <li>
    <strong>De eerste weken</strong><br>
    Honeymoonfase (15-45 dagen)<br>
    Mogelijk een opgewekt gevoel en motivatie, maar ook overmoed, emotionele pieken en concentratieproblemen.
  </li>
<br>
  <li>
    <strong>De eerste maanden</strong><br>
    The Wall (45-120 dagen)<br>
    Mogelijk moeilijke fase met terugkerende negatieve gevoelens, stemmingswisselingen, vermoeidheid en toenemende zucht.
  </li>
<br>
  <li>
    <strong>Aanpassingsfase (120-180 dagen)</strong><br>
    Mogelijk meer stabilisatie, maar ook verveling, relatieproblemen, schuldgevoelens en oude problemen komen naar boven.
  </li>
<br>
  <li>
    <strong>Hoe blijf ik nuchter?</strong><br>
    Resolutiefase (na 180 dagen)<br>
    Mogelijk meer zelfinzicht en groei, maar ook risico op terugval door loslaten van herstelstructuur en oude patronen.
  </li>
</ul>
Nadat je de ontwenningsfase of afkickperiode door bent (de eerste 15 dagen), volgt de 'Honeymoonfase' zoals ze dat noemen. 
<br><br>
Veel mensen ervaren deze fase als fijn, alsof ze een beetje op een roze wolk zitten. Je kunt misschien merken dat je meer energie krijgt en dat je gemotiveerd bent. Hier schuilt ook een gevaar want je kunt daardoor overmoedig worden, denken dat je het wel onder controle hebt. 'Zie je wel kan het, misschien ben ik wel niet verslaafd,' en dat soort gedachten kunnen in je op komen.<strong>Trap er niet in!</strong>
<br><br>
Het kan ook zijn dat jij, of je omgeving, nog niet echt vertrouwen hebben in je herstel, en dat kan soms leiden tot twijfel of onzekerheid over de vooruitgang die je maakt. Al die jaren van alcohol misbruik zijn niet even op te lossen met een paar weken nuchter. <strong>Alles wat jij kunt doen om dat vertrouwen terug te winnen, is nuchter blijven.</strong>
<br><br>
Verder zijn je hersenen nog steeds aan het herstellen, dus het kan goed dat je wat moeite hebt met concentreren of dingen onthouden. De chemische samenstelling in je brein moet nog in balans komen. Dit heeft invloed op je stemming, gevoelens wordne ook niet meer verdoofd waardoor ze heftiger binnen komen. Misschien merk je ook wel dat je hierdoor moeite hebt met plannen of keuzes maken. Dat is heel normaal! Straks kan je weer onthouden wat iemand heeft gisteren tegen je zei in plaats van te glimlachen en geen idee te hebben waar de ander het over heeft. 
<br><br>
Wat je verder kunt merken is dat je meer honger krijgt. Alcohol onderdrukt namelijk het hongergevoel en het kan ook zijn dat je eten nu als een manier van coping gebruikt, een manier om met moeilijke dingen om te gaan. Alcohol en het eten van lekker eten werken namelijk beide op de stof dopamine, het beloningsstofje. Sommige mensen komen hierdoor aan, maar het kan ook goed zijn dat je afvalt door al die calorieën minder, want er zitten nogal wat calorieën in alcohol.

    </div>
  </div>
  
  <div class="sectie">
    <div class="sub-kopje">Wat merk je tijdens de 'Honeymoonfase'?</div>
    <div class="tekst">Dit kan een mooie fase zijn, maar ook een risicovolle. Blijf gefocust op je herstel en wees eerlijk naar jezelf. 
<br><br>

<ul>
  Risicofactoren<br><br>
 <ul>
      <li>Overbelasting, te veel hooi op je vork nemen</li>
      <li>Te weinig of geen structuur en routine</li>
      <li>Overmoed, denken dat je het wel onder controle hebt</li>
      <li>Secundaire verslaving (cross-addiction)</li>
      <li>Niet de juiste prioriteiten stellen</li>
      <li>Weerstand voor verandering, moeite met nieuwe gewoonten aanleren en/of oude patronen loslaten</li>
      <li>Wantrouwen, jij of je omgeving hebben nog geen vertrouwen in je herstel</li>
    </ul>
  </li>
</ul>

</div>
  </div>
  
  <div class="sectie">
    <div class="sub-kopje">Hoe kom je nu de 'Honeymoonfase' door?</div>
    <div class="tekst">

Te veel nadenken over het willen drinken van alcohol maakt het moeilijk. Hoe meer je erover piekert, hoe groter de kans dat je vast komt te zitten in een cirkel van verlangen en frustratie. Het constant denken aan drinken maakt die gedachte sterker, en het wordt moeilijker om je aandacht ergens anders op te richten. Het is belangrijk om jezelf af te leiden en <strong>niet te veel in je hoofd vast te zitten bij die verleiding.</strong> Blijf in contact en deel over de dingen waar je moeite mee hebt.
<br><br>
Een handige tip is om je verslaafde deel een naam te geven. Het hoeft geen echte naam te zijn; ‘je verslavingsstem’ is al genoeg. Het klinkt misschien vreemd, maar door die stem een naam te geven, maak je het makkelijker om het los te koppelen van wie je echt bent. Wanneer die stem in je hoofd je dan probeert over te halen, helpt het je afstand te nemen van die gedachte en niet in de verleiding te vallen. Het herinnert je eraan dat je niet je gedachten bent en dat je de controle hebt over hoe je ermee omgaat. <strong>Door je verslaving te herkennen, kun je beter inzien dat het slechts een gedachte is, geen deel van wie je werkelijk bent of wilt. </strong>
<br><br>
Je bent goed op weg, echt waar! Maar je zit nog in een vroege fase van herstel, dus wees voorzichtig met het stellen van te hoge verwachtingen. Het is belangrijk om niet te veel tegelijk te willen. Focus je in deze fase vooral op het niet drinken. Alles wat daarbij komt, zoals jezelf vijf keer per week naar een sportschool te slepen, kan je gewoon even laten voor wat het is. 
<br><br>
<strong>Dus houd het simpel: geen alcohol, en voor de rest, rustig aan! Herstel kost tijd!</strong>

      </div>
  </div>
  
  <div class="sectie">
        <div class="kopje">Cross-addiction</div>
    <div class="sub-kopje">Van de ene verslaving naar de andere</div>
    <div class="tekst">

 Als je het woord 'cross-addiction' letterlijk vertaald zou er 'kruis-verslaving' staan. Bij cross-addiction stop je met de ene verslaving, maar komt er een andere voor in de plaats. 
<br><br>
<strong>De oude verslaving wordt dus niet echt opgelost, het verschuift alleen naar iets anders.</strong>Een nieuwe verslaving kan er ook voor zorgen dat je oude verslaving weer sterker gaat worden. Omdat de onderliggende behoefte om iets te vermijden of te ontsnappen nog steeds bestaat, kan dit de oude verslaving opnieuw opwakkeren. Zo kom je niet alleen met een nieuwe verslaving, maar wordt de oude ook weer sterker, waardoor je in een vicieuze cirkel terechtkomt. Twee voor de prijs van één, deze aanbieding wil je absoluut wél missen! Het is daarom zo belangrijk om niet alleen de verslaving zelf aan te pakken maar uiteindelijk ook de oorzaak.
<br><br>
Hoe ontwikkel je dan zo'n cross-addiction? Wanneer je als verslaafde drinkt, komt er onder andere dopamine vrij in je hersenen, het beloningsstofje die je goed laat voelen. Als je stopt met drinken, maar je gaat alcohol vervangen met iets anders, dan blijf je in verslaving hangen. Jouw brein krijgt niet de mogelijkheid de balans te herstellen (want uiteindelijk herstelt dit!).
<br><br>
Nu zou je kunnen denken dat niet elke nieuwe verslaving zo slecht is. Denk bijvoorbeeld aan sporten. Maar ook hier schuilt een gevaar. Cross-addiction kan ervoor zorgen dat je oorspronkelijke verslaving weer aanwakkert, omdat je nog steeds op zoek bent naar hetzelfde gevoel van beloning. Je blijft een patroon van dwangmatig gedrag volgen, wat je kwetsbaar maakt voor een terugval. Nu zeggen we niet dat je niet moet gaan sporten natuurlijk... <strong>Wees alleen op je hoede voor verslavingsgedrag.</strong> 
<div class="sub-kopje">Wat valt er onder een cross-addiction?</div>
<br><br>
Wat precies onder een cross-addiction valt is een dunne lijn die net zoals met verslaving niet altijd typerend is. Er zijn een aantal <strong>waarschuwingssignalen</strong> die erop kunnen wijzen dat je een nieuwe verslaving hebt ontwikkeld. Als het geen problemen veroorzaakt voor jou of anderen en als het fysiek, mentaal, sociaal of financieel geen kwaad doet dan is de kans groot dat je geen nieuwe verslaving hebt. Maar als één van bovenstaande dingen wel geldt, als je er last van krijgt op die vlakken of er problemen door ervaart, is het belangrijk om aan de bel te trekken.
<br><br>

<ul>
  De meest voorkomende soorten cross-addiction zijn:<br><br>
  <ul>
    <li>Drugs (zoals cocaïne, heroïne, cannabis)</li>
    <li>Medicijnen (zoals opioïden, benzodiazepines, slaap- en kalmeringsmiddelen)</li>
    <li>Gokken (ook online)</li>
    <li>Overmatig eten of eetstoornissen (zoals eetbuien of dwangmatig diëten)</li>
    <li>Seksverslaving (niet alleen fysiek, maar ook porno valt hier onder)</li>
    <li>Kopen (zowel in fysieke winkels als online shoppen)</li>
    <li>Gamen (of social media/telefoon gebruik)</li>
    <li>Werken</li>
    <li>Sporten</li>
  </ul>
</ul>


      </div>
  </div>



</div>
  <div id="footer"></div>

<script src="js/components.js"></script>
  </div>
</body>
</html>
